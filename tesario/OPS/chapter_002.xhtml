<?xml version="1.0" encoding="UTF-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <title>Libro</title>
    <meta charset="utf-8"/>
    <link href="css/stylesheet.css" rel="stylesheet" type="text/css"/>
</head>
<body>
  <section>
    <h1 class="center">2</h1>
  <h2 class="center">Genesi 1-3: i racconti della creazione.</h2>
    <h5 class="center">Il tema è trattato nel 2° Vol. in Antico Testamento e alle pp.14-19 e 78-91 nell’ambito dell’antropologia teologica in relazione all’immagine.</h5>
  <h4>Genesi 1-3: confronto tra le fonti J e P</h4>
  <p>
    All'inizio della Bibbia si trovano due brani che rimandano all'evento della creazione:
    Genesi 1,1-2,4a e Genesi 2,4b-3,24.
    I due brani fanno parte di un ciclo di racconti che comprende Genesi 1-11: vi si alternano testi di matrice jahvista e testi di matrice sacerdotale.
    Il primo testo è di fonte sacerdotale (P), il secondo jahvista (J) è il più antico.

    Una prima differenza è di linguaggio: questo si evidenzia meno nella traduzione, ma è evidente nel testo originario, in ebraico.
    Ogni lingua parlata si evolve, per cui tra un testo e l’altro, che si distanziano di circa tre secoli, i termini usati sono differenti.
    Anche in traduzione si nota la differenza nel modo con cui è descritto l'agire di Dio:

    il testo sacerdotale presenta Dio che crea attraverso la parola (parlando),

    il testo jahvista lo descrive come un artigiano che plasma, un giardiniere che pianta...

    Quanto allo stile, il racconto sacerdotale ha una cadenza ritmica, che rimanda all'andamento di testi liturgici: le frasi di apertura e di chiusura dei giorni di creazione si ripetono.

    Al tempo stesso vi è come un crescendo: tutto è bello e buono, ed al sesto giorno con la presenza dell'uomo-donna è assai bello e buono.

    Il genere letterario del brano jahvista è il mito.

    Il mito nella letteratura ebraica è differente da quello della letteratura greca: nel mito ebraico il racconto media un contenuto vero di cui si trasmette il senso.
    Il racconto quindi non è una cronaca degli eventi delle origini; e ciò vale anche per il primo racconto di creazione: nessuno era presente per `registrare e descrivere gli eventi da comunicare.

    Dall'analisi e dal confronto tra i due brani emergono non solo le differenze tra i due racconti, ma anche quelle che possono apparire come incongruenze all'interno di ognuno dei due racconti, se questi volessero essere una cronaca-descrizione dell'evento della creazione.

    Per esaminare questi testi, prima di tutto è da considerare la concezione della terra all'epoca degli autori, cosi come indica Dei Verbum 12:

    «È necessario... che l'interprete ricerchi il senso che l'agiografo intese esprimere ed espresse in determinate circostanze, secondo la condizione del suo tempo e della sua cultura, per mezzo dei generi letterari allora in uso. Infatti per comprendere esattamente ciò che l'autore sacro ha voluto asserire nello scrivere, si deve far debita attenzione sia agli abituali e originari modi di intendere, di esprimersi e di raccontare vigenti ai tempi dell'agiografo, sia a quelli che allora erano in uso qua e là nei rapporti umani».

    Gli ebrei non avevano la conoscenza del globo terrestre che è di epoca moderna (gli scritti che stiamo considerando si collocano tra il IX-VIII e il VI sec. a.C.).
    Quando gli autori parlano della terra, di tutti i monti della terra (cf. Gen 7,19), si riferiscono alla terra conosciuta, che corrisponde pressappoco alla cosiddetta “Mezzaluna fertile”.

    Ritenevano che la terra poggiasse su fondamenta stabili su acque sotterranee, dalle quali avevano origini fiumi, laghi, mari. Pensavano poi che vi fosse un firmamento (con gli astri per regolare i tempi) posto come una tenda sulla terra, e che separasse da acque superiori dalle quali provenivano le piogge.

    Partendo da queste conoscenze si innestano gli insegnamenti su Dio creatore-ordinatore (cf. ad esempio Gen 1,1-2), su Dio datore di vita (cf. Gen 2,7), sull'uomo e sul posto che ha nel creato (cf. Gen 1,26-28 e 2,8.20), sulla pari dignità di uomo e donna nel progetto di Dio (cf. Gen 1,26-27 e 2,7.21-23). Inoltre, si combattono varie forme di idolatria (cf. Gen 1,11.16 e Gen 3,1ss).

    Il racconto sacerdotale è articolato nell'arco di sette giorni: la fonte sacerdotale generalmente presenta norme relative al culto, quando si esprime con dei racconti questi vogliono motivare una norma legata al culto, e così avviene anche in questo caso.

    Vertice è il sabato, giorno di riposo; un racconto presenta la motivazione per il giorno dedicato a Dio: tutto è fatto per l'uomo (sesto giorno), l'uomo tende al riposo (settimo giorno.

    All'interno del racconto si evidenziamo gli usi del tempo relativi al modo di indicare lo scorrere delle giornate (da tramonto a tramonto): e fu sera e fu mattina (cf. Gen 1,5);

    e le concezioni relative alla terra: «Dio fece il firmamento e separò le acque, che sono sotto il firmamento, dalle acque, che son sopra il firmamento» (Gen 1,7).

    Si contrasta l'idolatria verso gli déi della terra: Dio ha dato il comando perché la terra produca la vegetazione, e non sono necessari altri dèi per avere i frutti della terra (cf. Gen 1,11);

    per l'idolatria ricorrente nei confronti di sole e luna, li si mostra come “cose”, “'lampadari”, fatti da Dio e posti nel cielo (cf. Gen 1,16).

    Il racconto introduce le benedizioni per gli esseri viventi (cf. Gen 1,22).

    Le parole più solenni riguardano l'uomo: creato ad immagine e somiglianza di Dio".

    Il racconto jahvista comprende Genesi 3 e vuole far capire come mai esistano nel mondo sofferenza, fatica e morte, visto che tutto ciò che Dio crea è bello e buono (cf. Gen 1,1-2,40'5.

    Il giardino è posto in Eden, nel territorio conosciuto, tra quattro fiumi (cf. Gen 2,8-14): la descrizione richiama il territorio della Mezzaluna fertile.

    L'uomo è creato da solo, anche se è detto che «non è bene che l'uomo sia solo» (Gen 2,18): ogni essere è irripetibile, ed in ogni uomo vi è l'umanità intera.

    Il termine ebraico 'ậdậm significa “uomo” e si collega alla sua origine, con la quale è inizialmente in armonia: la terra, in ebraico 'adậmậh.

    Successivamente la relazione-corrispondenza uomo-donna, come capacità di stare l'uno “di fronte” all'altra, è espressa con i termini 'is e issah (cf. Gen 2,23), utilizzando la stessa radice per i due termini 'uomo' e 'donna'.

    Il racconto, attraverso le immagini che presenta, pone sullo stesso piano uomo e donna secondo il progetto di Dio; altro si verificherà in seguito a causa del peccato (cf. Gen 3,16).

    Nelle culture antiche le prime forme di venerazione sono per figure femminili (cf. le veneri, la terra come dea madre...), perché la vita è legata alla donna: la donna sembra avere il potere sulla vita.
    Il racconto delle origini riequilibra le parti: la donna porta alla luce l'uomo, ma ha avuto origine dall'uomo (cf. Gen 2,21-22).
    Anche le parole sottolineano la pari dignità di uomo e donna: le prime parole dell'uomo nella sacra Scrittura sono un canto d'amore e un riconoscimento dell'essere unico che può stargli di fronte, alla pari (cf. Gen 2,23).

    È il peccato che poi provoca gli squilibri all'interno delle relazioni umane.

    Il racconto di Genesi 2,4b-3,24 si collega a quello seguente che narra del fratricidio (cf. Gen 4,1-16), per cui il peccato è sempre parallelamente contro Dio e contro l'uomo.

    Il peccato è presentato come scelta tra due parole, una di Dio (cf. Gen 16-17) e l'altra del serpente (cf. Gen 3,4-5): l'una vera, la seconda solo in parte.

    Il tema della parola accolta e rifiutata, con i suoi esiti, percorre tutta la Bibbia (ad esempio, le due vie nel Salmo 1).

    Dio vuole donare la partecipazione alla vita divina, e l'uomo tende a ciò, ma si illude di ottenerla senza Dio. L'uomo che non accetta di essere creatura, si scopre nudo, povero, facendo un'esperienza che è di morte; ne è espressione la mortificazione e il nascondersi da Dio.

    Dio, comunque, non abbandona l'uomo e lo custodisce: un segno sono le tuniche di pelle con cui Dio ricopre l'uomo (cf. Gen 3,21).

    Trattandosi di un testo jahvista, in Genesi 2,4b-3,24 vi è un rimando all'attesa del discendente di Davide come re-Messia: 'la stirpe' della donna schiaccerà la testa al serpente (cf. Gen 3,15); ciò richiama la promessa-attesa del discendente annunziato in 2 Samuele 7,12 a Davide.

    Nel racconto jahvista il tentatore è raffigurato come serpente, e questo va a contrastare una forma di idolatria: nel mito babilonese è colui che ha rubato all'uomo l'erba dell'immortalità; la muta della pelle lo fa immaginare come un essere immortale.

    Infine vi è da annotare che alla creazione non fanno riferimento solo i primi capitoli della Genesi:
    non si può, quindi, fermarsi ai primi due brani della Genesi per trarne quale sia l'insegnamento della Bibbia sul tema della creazione.
    </p>

    <h4>Antico Testamento</h4>
    <p>

      Il fondamento teologico dell’uomo immagine e somiglianza di Dio è quello della creazione, rintracciabile, riguardo all’AT, nei seguenti passi biblici:

      Genesi 1, 26-28 :
      [26] E Dio disse: «Facciamo l'uomo a nostra immagine, a nostra somiglianza, e domini sui pesci del mare e sugli uccelli del cielo, sul bestiame, su tutte le bestie selvatiche e su tutti i rettili che strisciano sulla terra».
      [27] Dio creò l'uomo a sua immagine; a immagine di Dio lo creò; maschio e femmina li creò.
      [28] Dio li benedisse e disse loro: «Siate fecondi e moltiplicatevi, riempite la terra;
      soggiogatela e dominate sui pesci del mare e sugli uccelli del cielo e su ogni essere vivente, che striscia sulla terra».

      Genesi 5,1 :
      [1] Questo è il libro della genealogia di Adamo. Quando Dio creò l'uomo, lo fece a somiglianza di Dio;
      Genesi 9,6 :
      [6] Chi sparge il sangue dell'uomo
      dall'uomo il suo sangue sarà sparso,
      perché ad immagine di Dio
      Egli ha fatto l'uomo.


      Salmo 8 :
      [1] Al maestro di coro. Sul canto: «I Torchi...».
      Salmo. Di Davide.
      [2] O Signore, nostro Dio,
      quanto è grande il tuo nome su tutta la terra:
      sopra i cieli si innalza la tua magnificenza.
      [3] Con la bocca dei bimbi e dei lattanti
      affermi la tua potenza contro i tuoi avversari,
      per ridurre al silenzio nemici e ribelli.
      [4] Se guardo il tuo cielo, opera delle tue dita,
      la luna e le stelle che tu hai fissate,
      [5] che cosa è l'uomo perché te ne ricordi
      e il figlio dell'uomo perché te ne curi?
      [6] Eppure l'hai fatto poco meno degli angeli,
      di gloria e di onore lo hai coronato:
      [7] gli hai dato potere sulle opere delle tue mani,
      tutto hai posto sotto i suoi piedi;
      [8] tutti i greggi e gli armenti,
      tutte le bestie della campagna;
      [9] Gli uccelli del cielo e i pesci del mare,
      che percorrono le vie del mare.
      [10] O Signore, nostro Dio,
      quanto è grande il tuo nome su tutta la terra.
      Siracide 17,1-3

      [1] Il Signore creò l'uomo dalla terra
      e ad essa lo fa tornare di nuovo.
      [2] Egli assegnò agli uomini giorni contati e un tempo fissato,
      diede loro il dominio di quanto è sulla terra.
      [3] Secondo la sua natura li rivestì di forza,
      e a sua immagine li formò.

      Sapienza 2,23: .

      [23] Sì, Dio ha creato l'uomo per l'immortalità;
      lo fece a immagine della propria natura.


      Il contesto di Genesi 1, 26-28 è quello della teologia sacerdotale (o tradizione P). I termini usati dal narratore biblico sono selem (immagine) e d mut (somiglianza).
      Il primo, che nell’AT ricorre soltanto 17 volte, è usato nell’accezione plastica (statua) a scopo cultuale, oppure nell’accezione di statua fisica di dei, divinità.
      Quando un re conquistava un territorio, faceva erigere una statua che indicasse il dominio, la sua sovranità. La statua poteva essere fisicamente rappresentativa del sovrano oppure simbolica con altri rimandi.

      D mut, l’altro termine, tradotto con somiglianza, rimanda alla possibilità di conoscere il bene e il male, una capacità razionale. La somiglianza non dice uguaglianza e accentua la diversità.
      In altre parole, l’uomo, secondo la tradizione P, può rappresentare nel mondo la sovranità di Dio. L’uomo media il creato e il creatore. E’ un essere che dice trascendenza ma anche immanenza.

      Per la scuola teologica antiochena, sensibile all’uomo come unità e attenta all’elemento corporeo, l’immagine di Dio (Ireneo) è localizzata nelle qualità spirituali dell’uomo, quali la ratio e la capax Dei.

      Diversa è la posizione teologica di altri teologi biblisti, come Gunkel e Von Rad, i quali individuano l’immagine di Dio nell’uomo nelle sue capacità di stare in piedi, eretto davanti ad un altro e nel suo essere corpo.

      L’esegesi moderna ha cercato di recuperare il significato di “selem” attraverso la comparazione di questo termine con i significati che esso assume nelle altre religioni antiche.
      L’idea antropologica dell’immagine di Dio è presente anche nelle culture mesopotamiche, ad esempio, dove l’uomo svolge un ruolo di rappresentante di Dio.
      Alla domanda “chi è Dio?”, l’uomo può rispondere, essendo l’alter ego di Dio.
      Per ciò l’uomo ha un potere regale su tutto il creato, sul quale esercita il suo dominio.
      In sintonia con questa interpretazione il Salmo 8  recita che l’uomo è stato fatto come un elohim.
      L’uomo, nei confronti della creazione esercita, per così dire, un potere “vicario”.
      In passato, un re saggio, allorchè conquistava un popolo, si impegnava nella tutela di quel popolo, rispettandone le consuetudini religiose e civili.
      E ciò perché il potere dell’uomo non può essere dispotico.

      L’uomo è un essere superiore, è il vertice della creazione – antropocentrismo nella tradizione J – ma nel rispetto e nella tutela di tutto il creato (“Il Signore Dio prese l’uomo e lo pose nel giardino di Eden, perché lo coltivasse e lo custodisse” – Gen 2,15). L’uomo è al servizio di tutto il creato.
      Pertanto, che l’uomo sia l’alter ego di Dio, suo vicario in terra, significa che egli si trova al centro tra un superior e un inferior, un medium, un essere in relazione.

      L’uomo è il “tu” della creazione e il “tu” di Dio.
    </p>

    <h4>Nuovo Testamento</h4>
    <p>




      Se nell’AT l’uomo è rapportato a Jahvè, nel Nuovo Testamento è relazionato a Cristo Gesù, vera immagine di Dio.

      Paolo non legge solo l’uomo (Adam) nel contesto creazionale, ma anche nel contesto neocreazionale, quello soteriologico ed escatologico :

      l’Adam è il typos, figura di Colui che deve venire – e che è già venuto.

      Adamo è un “abbozzo” di uomo, Cristo è l’uomo compiuto, il destino dell’uomo.

      In quest’ottica si capisce bene come il peccato non può essere una scelta trasgressiva nei confronti di Dio, ma soprattutto un andare dell’uomo contro se stesso.

      L’uomo, peccando, ha sconquassato il suo essere ad immagine di Dio. Pertanto, il nuovo Adamo, l’uomo nuovo, Cristo Gesù è il vero alter ego di Dio. Ma in che termini? Come in Gen 1,26-28?.

      Ce ne dà risposta la seconda lettera ai Corinzi quando accenna allo “splendore del glorioso vangelo di Gesù Cristo, che è l’immagine di Dio” (2 Cor 4,4),

      [4]ai quali il dio di questo mondo ha accecato la mente incredula, perché non vedano lo splendore del glorioso vangelo di Cristo che è immagine di Dio.

      dove il di Gesù è genitivo epesegetico che va tradotto con chè è Cristo, ovvero lo splendore, la gloria di Dio.



      In questo caso l’immagine non equivale a copia ma a conformità dell’originale che irradia la gloria di Dio, come ci conferma 2 Cor 4,6 : [6] E Dio che disse: Rifulga la luce dalle tenebre, rifulse nei nostri cuori, per far risplendere la conoscenza della gloria divina che rifulge sul volto di Cristo..

      Cristo è chiamato da Paolo immagine di Dio, per richiamare il contesto protologico del Genesi.

      Tuttavia è Cristo l’uomo nuovo che salva l’uomo, liberandolo dal peccato, affinché si realizzi il disegno divino attraverso il quale l’uomo è predestinato a diventare immagine di Cristo, cioè conforme all’immagine del Figlio suo (Rm 8, 29) : [29] Poiché quelli che egli da sempre ha conosciuto li ha anche predestinati ad essere conformi all'immagine del Figlio suo, perché egli sia il primogenito tra molti fratelli;

      Da questi testi paolini si evince oltretutto che la teologia pasquale dell’incarnazione e della redenzione non è semplicemente riparativa.

      Cristo salva non solo da, ma salva soprattutto per, in vista della nuova crazione. Il peccato, dunque, non necessiterebbe l’incarnazione di Cristo, la quale, nel disegno divino della conformazione dell’uomo al Figlio Gesù, sarebbe avvenuta lo stesso, anche senza il peccato di Adamo.

      C’è un altro passo paolino che bisogna prendere in considerazione, Col 1,15: [15] Egli è immagine del Dio invisibile, generato prima di ogni creatura;
      Attestazione in perfetta sintonia con quella evangelica di Giovanni 14,9 [9] Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me ha visto il Padre. Come puoi dire: Mostraci il Padre?


      Se nella creazione l’uomo è il visir (primo ministro) di Dio, Cristo (l’uomo nuovo) è il custode per eccellenza di tutta la creazione: egli la riassume perché è l’unico mediatore e tutto è destinato ad essere ricapitolato (Ef 1,10) : [10] per realizzarlo nella pienezza dei tempi: il disegno cioè di ricapitolare in Cristo tutte le cose, quelle del cielo come quelle della terra.
      Per il Nuovo Testamento, dunque, l’uomo è chiamato a diventare immagine di Cristo.


      Se il primo Adamo fu il progetto protologico, il nuovo (oppure secondo) Adamo sarà il progetto soteriologico e il compimento escatologico dispiegato nella risurrezione finale. In sintesi possiamo dire che:

      in Cristo l’uomo è creato ad immagine di Dio;

      in Cristo l’uomo è ricreato ad immagine di Dio;

      in Cristo l’uomo è compiuto ad immagine di Dio.


      In Fil 3,21 :
      “[21] il quale trasfigurerà il nostro misero corpo per conformarlo al suo corpo glorioso, in virtù del potere che ha di sottomettere a sé tutte le cose”
       ritorna il primato di Cristo protologico (Termine filosofico, derivante dal greco πρῶτος "primo" e λόγος "discorso", e designante quindi in generale la "scienza della realtà prima") e soteriologico.

      Il significato escatologico invece sta nella divinizzazione dell’uomo e – in termini di compiutezza umana – nella glorificazione dell’uomo.


      Cosa significa, a questo punto, salvezza? Non può che significare compiutezza dell’uomo in tutti i suoi aspetti, soprattutto nell’aspetto antropologico essenziale, ovvero la relazione con l’altro.


      La relazione è il locus teologicus che determina la storia della salvezza e genera la comunione. Bisogna ripensare così la Chiesa (1 Gv 1,1ss):

      [1] Ciò che era fin da principio, ciò che noi abbiamo udito, ciò che noi abbiamo veduto con i nostri occhi, ciò che noi abbiamo contemplato e ciò che le nostre mani hanno toccato, ossia il Verbo della vita
      [2] (poiché la vita si è fatta visibile, noi l'abbiamo veduta e di ciò rendiamo testimonianza e vi annunziamo la vita eterna, che era presso il Padre e si è resa visibile a noi),
      [3] quello che abbiamo veduto e udito, noi lo annunziamo anche a voi, perché anche voi siate in comunione con noi. La nostra comunione è col Padre e col Figlio suo Gesù Cristo.
      [4] Queste cose vi scriviamo, perché la nostra gioia sia perfetta.

      come il luogo peculiare della comunione – relazione!
    </p>
    <h4>Sviluppo storico-teologico</h4>
    <p>

      La teologia patristica è molto complessa e il suo background è il platonismo. Il dato comune ai padri è il radicamento dell’antropologia nella cristologia.

      Essi affrontano il tema dell’immagine in una cornice cristologica, per cui l’uomo, di per sé, non è l’immagine di Dio. Semmai lo è in e per Cristo, unico mediatore tra l’uomo e Dio (Cor. 4,4-6) :

      [4] ai quali il dio di questo mondo ha accecato la mente incredula, perché non vedano lo splendore del glorioso vangelo di Cristo che è immagine di Dio.
      [5] Noi infatti non predichiamo noi stessi, ma Cristo Gesù Signore; quanto a noi, siamo i vostri servitori per amore di Gesù.
      [6] E Dio che disse: Rifulga la luce dalle tenebre, rifulse nei nostri cuori, per far risplendere la conoscenza della gloria divina che rifulge sul volto di Cristo.

      Spesso il riferimento biblico dei padri è quello di Col 1,15,

      [15] Egli è immagine del Dio invisibile, generato prima di ogni creatura;

      testo citato più volte, specie nelle catechesi mistagogiche e catecumenali per via del tema della conformazione (del neofita o del catecumeno) a Cristo.
      E’ utile inoltre ricordare che i padri non elaborarono mai veri e propri trattati teologici. La loro teologia non è sistematica, semmai occasionale, talvolta rispondendo alle esigenze ecclesiali del loro tempo e tal altra difendendo l’ortodossia della tradizione cristologica contro le prime eresie monofisite e docetiste.
    </p>

    <h4>La tradizione asiatica</h4>

    <p>
      La tradizione o scuola teologica asiatico-antiochena insiste sul Cristo, quale Verbo incarnato di Dio.

      Il suo maggiore esponente, Ireneo vescovo di Lione, in polemica antignostica, la quale pensava all’idea di un uomo primordiale quale modello dell’uomo terreno, pone a fondamento del discorso teoantropologico il Logos incarnato.
      Unico e primordiale modello (protologia) dell’uomo creato a sua immagine e somiglianza, il Verbum – caro (Verbo incarnato) è la vera immagine dell’uomo e l’incarnazione manifesta il senso autentico dell’immagine di Dio nell’uomo. Pertanto Col 1,15 non si riferirebbe al Verbo preesistente bensì al Verbo incarnato.
      Altro testo cui faceva riferimento Ireneo è 1 Cor 15,45-49.
    </p>

    <h4>La tradizione alessandrina</h4>
    <p>

      La scuola alessandrina, probabilmente a causa di una mancata giusta comprensione, entra in polemica con quella asiatica tacciando quest’ultima di materialismo – forse perché interpreta quel “Verbo incarnato” in senso corporeo.
      Origene, eminente rappresentante della tradizione alessandrina, aveva introdotto l’idea originale di immagine invisibile. L’uomo creato ad immagine di Dio fa riferimento ad una immagine invisibile, chiamata anche l’immagine dell’immagine, la quale non è il Verbo incarnato ma Verbo pre-esistente, cioè il Logos.
      Si tratta di un’immagine di Dio mediata e ravvisata nella parte spirituale dell’essere umano, l’anima. Questo filone teologico si diffonderà con successo sia in oriente che in occidente.
    </p>
    <h4>Il Concilio Vaticano II</h4>

    <p>
      L’antropologia soggiacente alla Costituzione dogmatica conciliare “Gaudium et Spes” (GS), è fortemente e volutamente cristologica. Leggendo il n. 22 del documento, non possiamo fare a meno di affermare che Adamo, il primo uomo, è figura del secondo Adamo, del Figlio che dovrà incarnarsi e che, di conseguenza, è Cristo che spiega Adamo e non viceversa.

      Il testo al n. 22 :

      “In realtà solamente nel mistero del Verbo incarnato trova vera luce il mistero dell'uomo. Adamo, infatti, il primo uomo, era figura di quello futuro (Rm 5,14) “[14] la morte regnò da Adamo fino a Mosè anche su quelli che non avevano peccato con una trasgressione simile a quella di Adamo, il quale è figura di colui che doveva venire”. e cioè di Cristo Signore. Cristo, che è il nuovo Adamo, proprio rivelando il mistero del Padre e del suo amore svela anche pienamente l'uomo a se stesso e gli manifesta la sua altissima vocazione. Nessuna meraviglia, quindi, che tutte le verità su esposte in lui trovino la loro sorgente e tocchino il loro vertice”

      In questo paragrafo si trova espresso con tutta chiarezza ciò che nel n. 10 restava ancora un po’ in ombra.
      Il Concilio parla alla luce di Cristo, non semplicemente perché in Cristo tutto viene illuminato ma perché nel Figlio incarnato si scopre, in ultima analisi, chi e a che cosa è chiamato l’essere umano.
      Adamo è figura del figlio che deve incarnarsi.
      E’ significativo, a tal proposito, ricordare che i testi di sant’Ireneo esprimono la stessa idea:

      il primo uomo plasmato dalle mani di Dio dal fango della terra riproduce già l’immagine di Cristo (è una riproduzione antesignana!) che deve incarnarsi.

      Non è Adamo che spiega Cristo, ma Cristo che spiega Adamo.

      L’incarnazione di Cristo non è necessitata. Perciò è la sua incarnazione che postula la creazione del primo Adamo. Cristo rivelatore dell’amore di Dio Padre e perciò manifestatosi come Figlio, con la sua vita rivela anche la vocazione dell’uomo: da sempre siamo chiamati alla comunione con Dio, ad essere figli suoi nel Figlio suo.

      Il secondo paragrafo di questo n. 22 cita nuovamente Colossesi 1,15 “[15]Egli è immagine del Dio invisibile, generato prima di ogni creatura”; Cristo “immagine del Dio invisibile”.

      E nello stesso tempo che rivelatore, Cristo è anche uomo perfetto (non solo perfetto uomo).
      Proprio perché è il Figlio di Dio, il rivelatore del Padre, egli ci rivela, a sua volta, nella sua umanità imperfetta, la vocazione dell’uomo: la sequela di Gesù.

      Cristo restituisce all’uomo la somiglianza divina resa deforme dal peccato originale.

      La natura umana che Cristo ha assunto non è stata assorbita dalla sua divinità.
      Allo stesso modo, la nostra natura umana non scompare né si diluisce nel contatto con lui.
      Al contrario, viene innalzata ed innalzata alla sua massima dignità.

      Cristo, ci dice ancora il Concilio ispirandosi alla grande tradizione della Chiesa, si è unito in un certo modo, per la sua incarnazione, ad ogni uomo: tutta l’umanità è stata assunta in qualche modo dal Figlio.

      Il Concilio, tuttavia, non è rimasto solo sul piano ontologico in cui si sono mossi i Padri della Chiesa, ma è passato a quello esistenziale, della vita concreta: “Ha lavorato con mani d’uomo, pensato con mente d’uomo, agito con volontà d’uomo, amato cuore d’uomo” (GS 22,2).

      Cristo è in tutto è simile a noi, eccetto che nel peccato (Eb 4,15) [15]Infatti non abbiamo un sommo sacerdote che non sappia compatire le nostre infermità, essendo stato lui stesso provato in ogni cosa, a somiglianza di noi, escluso il peccato. .

      Di particolare rilievo è il quarto paragrafo, che va messo in relazione al secondo, in cui si parlava di Cristo immagine di Dio e della restaurazione per mezzo di lui della somiglianza divina deformata. Qui ci viene detto già con chiarezza che il cristiano diviene, in conformità a Cristo, sua immagine.



      Il tema dell’immagine appare adesso nella sua interpretazione neotestamentaria con esplicito riferimento a Cristo.
      Il Concilio, in fine, facendo allusione a
      Rm 8, 29 [29]Poiché quelli che egli da sempre ha conosciuto li ha anche predestinati ad essere conformi all'immagine del Figlio suo, perché egli sia il primogenito tra molti fratelli;

      e a Col 3,10-14, [10] e avete rivestito il nuovo, che si rinnova, per una piena conoscenza, ad immagine del suo Creatore.
      [11] Qui non c'è più Greco o Giudeo, circoncisione o incirconcisione, barbaro o Scita, schiavo o libero, ma Cristo è tutto in tutti.
      [12] Rivestitevi dunque, come amati di Dio, santi e diletti, di sentimenti di misericordia, di bontà, di umiltà, di mansuetudine, di pazienza;
      [13] sopportandovi a vicenda e perdonandovi scambievolmente, se qualcuno abbia di che lamentarsi nei riguardi degli altri. Come il Signore vi ha perdonato, così fate anche voi.
      [14] Al di sopra di tutto poi vi sia la carità, che è il vincolo di perfezione.

      dichiara che la configurazione del Cristiano a Cristo e l’associazione al suo ministero pasquale costituiscono la realizzazione del disegno originario di Dio sull’uomo.
    </p>

    <h4>Attualizzazione sistematica dell'antropologia teologica</h4>
    <p>

      Attorno a tre principali strutture antropologiche esistenziali (o relazioni), più una quarta, fondamentale e soggiacente alle prime, ruota la riflessione teologica attuale relativa all'uomo:

      la relazionalità (dell'uomo) con Dio,

      con l'altro/se stesso,

      con il mondo

      e la libertà.

      La relazione con Dio

      La vita è storia di salvezza nella cultura ebraica. Storia che procede verso la promessa del compimento. Ciò che conta in una vita è Dio, l'unico che può promettere qualcosa.

      Prima dell'era monoteistica c'erano tanti déi, tuttavia essi non promisero nulla. Dio, il solo Dio del cielo e della terra, realizza e promette, promette e realizza.

      In quest'ottica, Israele avverte la totale dipendenza da Dio. L'Alleanza tra Dio e il suo popolo è la categoria che spiega questa relazione di assoluta dipendenza tra l'uomo e Dio. In che senso si può parlare di relazione, data la diseguaglianza tra i due partner?

      Dio e l'uomo non sono sullo stesso piano, non c'è reciprocità tra di loro. Jahve è l'assoluto di Israele e anche dell'uomo. (cf. Dt 6,4-5; Is 44,6; 48,12).

      Perciò, nel momento in cui Dio dovesse rinnegare il suo dominio sull'uomo, o l'uomo rinnegare la sua dipendenza da Dio, rinnegherebbero se stessi e, rinunciando a questo rapporto diversamente interdipendente, perderebbero ciascuno la propria identità.
      Dire che l'uomo è immagine di Dio significa sottolineare questa relatività. In altri termini, l'uomo, strutturalmente, è uno che dipende.

      Tuttavia, anche se il rapporto Dio-uomo è sbilanciato, l'uomo è creato come partner. E questo, nella Bibbia, è un evento: Dio crea l'uomo perché accada qualcosa! L'uomo è una creatura aperta a Dio, in relazione con lui (capax Dei), ma si tratta di una comunione di dipendenza come dono, non come potere.
      É Dio che fa capace l'uomo. Il presupposto di questa sua apertura a Dio sta nel fatto di essere stato creato strutturalmente così. Analogamente, il presupposto dell'Alleanza è inscritto nella stessa creazione dell’uomo ad immagine di Dio.
      Questi crea l’uomo come un tu, un soggetto dialogico. Dio rende l’uomo capace di interloquire e gli affida nello stesso tempo la responsabilità di gestire la sua capacità relazionale con Lui.


      Dal punto di vista ontologico tutto ciò ha delle rilevanti conseguenze:
      la deduzione antropologica che fa dell'uomo non un oggetto tra tante cose, bensì un soggetto che sta di fronte all'Altro/altro;

      la prospettiva sacrale della persona umana che rende l'essere umano strutturalmente un homo religiosus.

      L'affermazione dell'io non nega Dio, ma afferma il suo essere partner. Tuttavia, nel primo Adam questa apertura a Dio è defettibile, contrariamente a quanto avviene nella persona di Gesù, l'uomo nuovo.

      La relazione con gli altri


      Diciamo subito che non si tratta di una struttura a sé stante. I suoi contenuti derivano dall'essere dell'uomo ad immagine di Dio.
      La relazione con gli altri è insita nella relazione con Dio e da essa scaturisce. In altri termini, l'apertura a Dio si attua, in concreto, mediante la relazione con un altro uomo (cf. Mt 25,31-46).
      Quando nella Scrittura si legge "Non è bene che l'uomo sia solo" (Gen 2,18), si vuole sottolineare la sua struttura ontologicamente dialogica.

      Tre sono i registri che modulano il rapporto con gli altri:

      a) la fondamentale pari dignità degli uomini, esplicata nel reciproco rispetto (dal latino respicere, rispondere): l'uomo si rispecchia nell'altro, dando una risposta a se stesso sulla sua stessa identità; l'altro, lo specchio, diventa la risposta ai miei interrogativi; ed è a partire dall'altro che si comprende se stessi.

      b) l'alterità, la diversità (non solo dal punto di vista sessuale), insita in ogni essere: essa dice distinzione, ma è necessario l'accoglimento del diverso, persona degna di rispetto come ogni uomo;
      c) la mutua relazione io-tu, singolo-comunità, la quale svela che solo nella comunione, elementare o primaria nella dinamica dei due sessi, o avanzata e allargata nella dimensione del gruppo, l’uomo realizza se stesso.

      La sessualità come struttura ontologica dell'essere umano

      La sessualità non è qualità genitale dell'uomo. Non è mera dimensione biologica. Essa segna tutto l'uomo Il sesso, dunque, non è ciò che l'uomo ha, ma ciò che l'uomo è.
      L'uomo è per la donna e viceversa. Ma che significa ciò? Che ciascuno preso in sé è incompleto? Solo quando sono congiunti L’uomo e la donna sono completi? La risposta, crediamo, va cercata nel fatto che l'uno sta dentro l'altro e viceversa. Ciascuno è uomo e donna. Non in senso di ermafroditismo, ovviamente.

      L'uomo possiede la donna dentro di sé, pur essendo uomo. E ciò perché l'uomo e la donna non sono realtà oggettivabili.
      L'uomo non esaurisce in sé la virilità, la donna non esaurisce in sé la femminilità. C'è solo prevalenza di una

      dimensione anziché dell'altra. L'uomo e la donna sono sempre relativamente completi. Ciascuno possiede tutti e due ma non nella stessa forma o dimensione. Ma allora che cos'è essere donna o essere uomo? Cos'è la maschilità o la femminilità?
      Maschile, certamente, non è sinonimo di uomo. Ugualmente, femminile non è sinonimo di donna. La causa della storica ed atavica discriminazione tra l'uomo e la donna va rintracciata proprio in questa errata identificazione.
      L'essere umano si manifesta come comunione e comunità. Quest'ultima è il "convivio delle differenze", per usare una celebre espressione del servo di Dio don Tonino Bello.

      La struttura sessuale dell'uomo sussiste nella congiunzione delle due istanze, è apertura al differente. E maschile e il femminile sono manifestazioni della dialettica esistenziale.

      Il femminile esprime in ciascuno (uomo e donna) un polo di oscurità, di interiorità, di sentimento di vitalità.
      Il maschile esprime luce, impulso, ordine, oggettività, ragione,  aggressione.
      Il femminile è fonte originale della vita, il maschile è la vita già originata, evoluta.

      Nel femminile c'è il combattimento difensivo, nel maschile quello offensivo, etc. In altre parole, il maschile e il femminile sono tratti ontologici di ciascuna persona umana che evidenziano la differenza (dei sessi), l'inclusività, la reciprocità, la storicità, l'unità (nella differenza).
    </p>


    <h4>La relazione col mondo</h4>
    <p>

      L'uomo è un essere storico, collocato tra lo spazio e il tempo del mondo. Egli non può fare a meno di entrare in rapporto con le cose che lo circondano, la natura in primis.
      Nella Genesi si legge che Dio pone l'uomo nel giardino di Eden affinché lo coltivasse e lo custodisse (Gen 2,15).

      Gli stessi termini dominare, soggiogare, adoperati per spiegare il tipo di rapporto che intercorre tra l'uomo e la natura, vanno intesi in senso pastorale, di governo.
      In quest'ottica il mondo si costituisce per ciascun uomo come dono e come impegno.
      Quando si contravviene a queste due istanze si innesca un atteggiamento autarchico che porta ad una progressiva autodistruzione del mondo ad opera dell'uomo.

      Pertanto, la questione ecologica ha una connotazione etica e si inscrive nella stessa legge naturale comune e a tutti gli uomini.
    </p>

    <h4>La libertà</h4>
    <p>

      La libertà è quella dimensione che interessa la totalità dell'essere umano, il filo rosso che attraversa le tre precedenti strutture antropologiche.
      Anzi, delle tre relazioni antropologiche sopra delineate, la libertà è la conditio sine qua non.

      Essa, come vedremo, non è solo scelta, non è soltanto libero arbitrio, non è solo quella che mi permette di andare pro o contro.


      Prendendo in esame le pericopi bibliche di Dt 30, Gen 2 e Sir 15,11-20 risulta evidente che nell’uomo creato ad immagine di Dio c’è una libertà originaria.
      L’uomo non ha la libertà di o per, l’uomo è essenzialmente libertà.
      Per questo essa viene definita entitativa, perché è qualcosa che è, e non qualcosa che (l'uomo) ha.
      Pertanto il tema biblico della libertà ci offre due principali presupposti:
      a) La libertà è tipicamente umana. Lo stesso peccato che cos'è se non un'errata gestione della propria libertà? Perciò il peccato ha un effetto devastante: essendo espressione di una libera volontà umana esso produce una lacerazione ontologica, coinvolgente tutto l'essere umano e non soltanto un aspetto.

      b) La libertà è necessaria. L'uomo, essendo libertà, non può non scegliere. Il suo essere nello spazio e nel tempo (storicità) è necessitato ad optare. Altrimenti, tutto sarebbe determinato, prevedibile, persino il futuro (determinismo).


      La libertà, ontologica e storica, è quella facoltà entitativa che permette all'uomo di (auto) realizzarsi, rendendolo artefice del suo destino. Perciò la libertà quando è autentica sceglie sempre il bene.
      Lo afferma giustamente S. Agostino spiegando che l'uomo, in realtà, sceglie il male solo perché lo vede sottoforma di bene.

      La libertà è dono ma anche compito. Non è solo ciò che l'uomo è, ma anche ciò che l'uomo deve essere. Perciò essa ha bisogno di precise concretizzazioni, che riportiamo di seguito.


      1) Libertà situata. L'uomo è un essere in situazione, collocato, cioè, nella dimensione spazio-temporale. Per questo la sua è una libertà condizionata, perché storica, incarnata. La libertà non parte mai da zero. Essa è formata (o deformata) dai contesti familiari, sociali, religiosi in cui cresce.

      2)  Libertà teologale. Posto che l'uomo abbia una relazione fondativa con Dio, la libertà sarà condizionata da    quell’opzione teologale. Vivere male il rapporto con Dio comporta, di conseguenza, una cattiva gestione della propria libertà. Il poter peccare o scegliere di andare contro Dio non significa però che ho la qualità (nel senso di caratteristica ontologica) di stare contro Dio.

      3) Libertà definitiva. Ogni atto libero tende alla definitività, cioè al compimento di sé, alla pienezza, alla felicità. La definitività include anche il progetto di vita, quello che mi consente di realizzarmi come persona e che chiamiamo "vocazione". Una scelta definitiva implica, pertanto, una fedeltà morale alla stessa scelta, che garantisca la coerenza di un percorso, di un progetto di vita soggettivo e libero.

      4) Libertà inglobante. La libertà, essendo una dimensione strutturale, include tutti gli ambiti della vita sociale dell'uomo: da quello politico, a quello economico, storico, sociologico, artistico e umanistico.

      Se le strutture antropologiche analizzate sono le categorie esistenziali del primo Adam, esse trovano piena concretizzazione in colui che è la vera immagine di Dio e la vera immagine dell'uomo: Gesù Cristo, vero Dio e uomo perfetto.
  </p>
  </section>
</body>
</html>
